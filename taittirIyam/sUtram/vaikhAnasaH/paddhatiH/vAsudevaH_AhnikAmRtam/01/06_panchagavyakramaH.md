+++
title = "०६ पञ्चगव्यक्रमः"

+++

भृगुः --

> पञ्च-गव्य-क्रमं वक्ष्ये, सर्वेषामपिकर्मणाम्  
महा-दोषोपशान्त्यर्थं स्थापयेत्पञ्च-गव्यकम्  
प्रस्थद्वयन्तदर्धं वा व्रीहीन् संस्तीर्य तण्डुलान्  
चतुरश्रं लिखेद्दर्भैः तस्मिन् पञ्च-पदान् लिखेत्, 

इत्यादि 

> अलाभे यदि, एकायाः गव्यंवा पञ्चधा हरेत्  
मध्ये प्रधान-कुम्भन्तु प्राच्याङ्गोमूत्रमुच्यते  
आग्नेय्यां गोमयन्न्यस्य यामे दधि तथा न्यसेत्  
पश्चिमे तु घृतन्न्यस्य उत्तरे क्षीरमुच्यते  
ऋग्वेदं गोजले ध्यात्वा ह्यग्निमीळेति मन्त्रतः  
बृहस्पते, अतियदिति, गोमये तु बृहस्पतिम्  
इषेत्वेति यजुर्वेदं दधिन्यावाहयेद्घृते  
साम-वेदं तथावाह्याप्यग्न-आयाहि मन्त्रतः  
शन्नोदेवीरिति क्षीरे अधिदैवमथर्वणम्  
गोमूत्रमेकभागं स्यादेक-भागन्तु गोपयम्  
क्षीरं त्रि-भागं दधि च द्वि-भागं घृतमेकशः  
अधिदेवान् समभ्यर्च्य प्रत्येकन्तु निवेदयेत्  
ततो गायत्रिया मध्ये गोजलं सेवयेद्बुधः  
गोमयं गन्धद्वारेति आप्यायस्वेति गोमयः  
घृतं शुक्रमसीत्युक्त्वा दधिक्रेति दधि क्षिपेत्  
देवस्यत्वेति पुण्याह-कुशोदेन प्रपूरयेत्  
पूर्व-मन्त्रं तथैवोक्त्वा, कूर्चेन परिमर्दयेत्  
तस्मिन् कूर्चं विनिक्षिप्य, पल्लवान्नालिकेरकम्  
रत्नं सुवर्ण-यन्त्रञ्च नव-वस्त्रेण वेष्टयेत्  
ध्यात्वा, ईशं त्र्यम्बकेति पञ्च-गव्याधिदैवतम्  
एवमभ्यर्च्य ताम्बूलं फलं हविर्निवेदयेत्  
उपस्नानं चतुर्दिक्षु दिगीशान्तत्र पूजयेत्  
पञ्च-गव्येन देवेशमभिषिच्य च, तज्जलम्  
यश्शीर्षे प्रोक्ष्य च पिबेत्सर्व-पापैः प्रमुच्यते  
शिष्ट-गव्यैश्च सर्वत्र प्रोक्षयेदाह वै भृगुः 

इति पञ्च-गव्य-विधिस्समाप्तः 